Bij CCUS wordt in een eerste stap CO2 afgevangen bij voornamelijk industriële processen. Na opzuivering, wordt de CO2 via een schip of een pijpleiding getransporteerd, met het oog op de **permanente opslag in de geologische ondergrond** (CCS, ofwel Carbon Capture and Storage) of voor **verwerking in producten** (CCU, ofwel Carbon Capture and Utilisation). In navolging van gezaghebbende internationale organisaties zoals het internationaal Energie Agentschap en het VN-klimaatpanel IPCC, ziet Vlaanderen CCUS als een deel van de oplossing om de ambitieuze klimaatdoelstellingen te halen. Vlaanderen beschikt over de knowhow om de CCUS-technologie te ontwikkelen en toe te passen. Bovendien herbergt Vlaanderen verschillende industriële bedrijven en havens van wereldformaat op een kleine oppervlakte, waardoor we het CO2-transport efficiënt kunnen organiseren.

In Vlaanderen zijn er al verschillende ambitieuze projecten in ontwikkeling. Tegelijk blijven er belangrijke uitdagingen voor de ontwikkeling van de CCUS-technologie. In de eerste plaats kijken we voor de **opslag van CO2 naar het buitenland** omdat er in Vlaanderen geen realistisch potentieel voor definitieve opslag bestaat. Daarnaast is er ook nood aan de verdere ontwikkeling van afvang-technologieën tegen een competitieve kostprijs en aan de uitbouw van **geschikte infrastructuur** voor het transport van CO2.

In 2016 werd een uitgebreide studie uitgevoerd naar de toepassingsmogelijkheden van CCU in Vlaanderen die hier raadpleegbaar is. De studie '[Onderzoek naar mogelijk ondersteuningsbeleid m.b.t. nieuwe toepassingsmogelijkheden van CO2 als grondstof/feedstock](https://assets.vlaanderen.be/image/upload/v1659014528/Onderzoek_naar_mogelijk_ondersteuningsbeleid_m.b.t._nieuwe_toepassingsmogelijkheden_van_CO2_als_grondstof_of_feedstock_cabj4g.pdf)' kan hier geconsulteerd worden.

*([bron](https://www.vlaanderen.be/veka/energie-en-klimaatbeleid/energie-en-klimaatbeleid-voor-ondernemingen/carbon-capture-utilisation-and-storage-ccus))*
