In vergelijking met de reeds voorziene inspanningen in het ontwerp VEKP is een bijkomende inspanning van 1 Mton CO2-eq vereist. In het VEKP van mei 2023 werden al diverse technologische maatregelen doorgerekend in de vee- en de glastuinbouwsector. Bijkomende technologische mogelijkheden zijn beperkt, zeker op korte termijn. De enige geloofwaardige bijkomende reductie kan worden behaald door de afbouw van de veestapel. Dit zou kunnen worden ingevuld door:

- **30% afbouw van de rundvee- en de varkensstapel tegen 2030 vergeleken met 2021**. Voor de varkensstapel zou het huidige reductietempo licht moeten versnellen, voor vleesvee zou het tempo moeten verdriedubbelen, en voor melkvee zou de stijgende trend volledig moeten worden omgekeerd. Vlaanderen zou tegen 2030 ca. 400.000 minder runderen hebben. Ingrijpen in de pluimveestapel heeft nauwelijks effect.
- Een **cap** zetten op de verdere aangroei van de **melkveestapel**, en de **rest van de runderen met 70% verminderen** (het huidige, natuurlijke reductietempo zou x7 gaan).
- Een **cap** zetten op de verdere aangroei van de **melkveestapel**, de **rest van de runderen met 30% verminderen, en de varkensstapel halveren** (huidige doelstelling x2). 

Binnen de akkerbouw zijn emissiereducties enkel mogelijk door sterke aanscherping van de bemestingsnormen (vérder dan ontwerp-MAP). Binnen de glastuinbouw is nog bijkomende energie-efficiëntie mogelijk maar niet op korte termijn. Samen spreken we dan over enkele tienden van een megaton CO2eq potentiële bijkomende reductie, op lange termijn, dus ruim onvoldoende om aan 1 Mton te geraken in 2030. **Afbouw van de veestapel is in elk scenario noodzakelijk**.

*(bron: document met voorbeelden VEKA december 2023)*
