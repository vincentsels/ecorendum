ArcelorMittal kondigt aan dat het een intentieverklaring heeft ondertekend met de Belgische en Vlaamse regeringen, ter ondersteuning van een project van 1,1 miljard euro voor de bouw van een installatie voor direct gereduceerd ijzer (DRI) van 2,5 miljoen ton in de vestiging in Gent, evenals twee nieuwe elektrische ovens.

Een DRI-installatie gebruikt aardgas en uiteindelijk mogelijk waterstof, in plaats van steenkool, om ijzererts te reduceren, wat leidt tot een grote vermindering van de CO2-uitstoot in vergelijking met de productie van staal via de hoogovenroute. De twee elektrische ovens zullen het ‘direct reduced iron’ (DRI) en het staalschroot smelten, dat vervolgens in de staalfabriek zal worden omgevormd tot plakken en vervolgens verder zal worden verwerkt tot eindproducten.

Zodra de DRI-installatie en elektrische ovens gebouwd zijn, zal er een overgangsperiode zijn waarin de productie geleidelijk van hoogoven A naar de DRI-installatie en elektrische ovens zal verschuiven, waarna hoogoven A zal worden gesloten omdat deze het einde van zijn levensduur zal hebben bereikt. Tegen 2030 zal dit leiden tot een vermindering van ongeveer 3 miljoen ton CO2-emissies per jaar.

De steun van zowel de Belgische als de Vlaamse regering voor dit project is van cruciaal belang gezien de aanzienlijke kosten die gepaard gaan met de overgang naar een koolstofneutrale staalproductie.

De goedkeuring van de Europese Commissie voor de financiële steun zal ook nodig zijn.

### Synergieën tussen Smart Carbon en DRI

De DRI-installatie zal functioneren naast de Gentse hoogoven B, die de productie in maart 2021 heeft heropgestart na een aanzienlijke investering van 195 miljoen euro.

Diverse decarbonisatie-initiatieven, waaronder de indienstname van de projecten Steelanol/Carbalyst en Torero in Gent in 2022, zullen de jaarlijkse CO2-uitstoot tegen 2030 met ongeveer 0,9 miljoen ton verminderen.

De combinatie van de nieuwe DRI-installatie met een duurzame, state-of-the arthoogoven maakt het mogelijk om unieke synergieën te creëren in de roadmap van ArcelorMittal Belgium naar een klimaatneutrale staalproductie.

De verschillende initiatieven samen zullen ArcelorMittal Belgium in staat stellen om zijn CO2-uitstoot tegen 2030 met 3,9 miljoen ton per jaar te verminderen (op scope 1- en scope 2-basis, in vergelijking met 2018), wat overeenkomt met de broeikasgasemissies van 848.172 auto’s die een jaar lang hebben gereden. Daardoor zal ArcelorMittal Belgium een belangrijke bijdrage leveren aan de ambitie van ArcelorMittal Europa om de CO2-emissie-intensiteit met 35% te verminderen tegen 2030 en koolstofneutraal te worden tegen 2050.

### Roadmap naar 2050

De aanpak van het hybride staalproductiemodel Smart Carbon en Innovative DRI in Gent past in de CO2-roadmap van ArcelorMittal Belgium die uit drie assen bestaat:

* Een verdere verbetering van de materiaal- en energie-efficiëntie en een verhoogd schrootgebruik

* De implementatie van Smart Carbon-technologieën:
    * fossiele koolstof vervangen door circulaire en afvalkoolstof: ‘Verse’ grondstoffen zullen steeds meer vervangen worden door afvalproducten, op een ecologisch en economisch haalbare manier. Het Torero-project zal afvalhout van containerparken voorbehandelen om biokool te produceren die geschikt is voor het hoogovenproces. ArcelorMittal Belgium heeft ook demonstratieprojecten lopen met plastiekafval dat in de vorm van poeder of gas in de hoogovens zou kunnen worden geïnjecteerd.
    * het omvormen van restgas tot nuttige chemische stoffen: In 2022 zal ArcelorMittal Belgium de installatie Steelanol/Carbalyst in gebruik nemen om gas uit het staalproductieproces op biologische wijze om te zetten in bio-ethanol.
    * CO2 afscheiden voor hergebruik of opslag (CCS).

* Waterstof: de vervanging van koolstof als reductiemiddel door waterstof (uiteindelijk door groene waterstof wanneer die commercieel beschikbaar wordt).

*([bron](https://belgium.arcelormittal.com/arcelormittal-ondertekent-intentieverklaring-met-de-belgische-en-vlaamse-regering-ter-ondersteuning-van-een-investering-van-11-miljard-euro-in-decarbonisatietechnologieen-in-de-toonaangevende-vestigi/))*
